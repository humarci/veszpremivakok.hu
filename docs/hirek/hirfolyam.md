# Hírek

## Számítógép-adomány segíti a Vakok és Gyengénlátók Veszprém Megyei Egyesületének munkáját

A Veszprémi Lions Club felajánlásának köszönhetően a Vakok és Gyengénlátók Veszprém Megyei Egyesülete 2026. január 30-án, az egyesület irodájában új számítógépet vehetett át. Az adományt a Veszprém Lions Club elnöke, Dr. Leitold László adta át. <br>
<br>
Az eszköz átadásán túl a számítógép üzembe helyezését is segítették. Körmendi Tamás gondoskodott róla, hogy az előző számítógép minden fontos adata és beállítása maradéktalanul átkerüljön az új eszközre, így az egyesület munkája fennakadás nélkül folytatódhatott. Pápai Tamás pedig emellett azt az ígéretet tette, hogy a korábban használt, meghibásodott számítógépet megjavíttatja, amelyet az egyesület ezt követően tovább tud adományozni, vagy akár az irodában más tevékenységre, a tagok számára elérhetővé tud tenni. <br>
<br>
A számítógép az egyesület mindennapi működésében kiemelten fontos szerepet tölt be. Elengedhetetlen munkaeszköz a levelezéshez, a tagság nyilvántartásához, valamint az információszerzéshez. Ez utóbbi a látássérült emberek számára különös jelentőséggel bír, hiszen a digitális, akadálymentes tartalmak sok esetben kiváltják a hagyományos, síkírású forrásokat. A megfelelő segédprogramok és beállítások alkalmazásával a látássérült munkavállalók is hatékonyan és gördülékenyen tudják végezni feladataikat. <br>
<br>
Az adomány különösen időszerű volt, mivel a Windows 11-re történő átállás a közeljövőben szükségessé válik, a korábban használt számítógép pedig már nem működött megbízhatóan. Az egyesület hálás a Veszprém Lions Club támogatásáért és a közreműködők segítségéért, amely jelentős mértékben hozzájárul a szervezet zavartalan működéséhez.

## Látássérült személyek foglalkoztatása felmérés 2024

Az egyik legnagyobb hazai nagyvállalat az MVGYOSZ-szel és tagegyesületeivel együttműködve azon dolgozik, hogy tudatosan, az érintettek véleményének megismerése révén tudjon felkészülni egy, a látássérült személyek számára is végezhető munkakör kialakítására. <br>
Ezen vállalat több évtizedes tapasztalattal rendelkezik a megváltozott munkaképességű munkavállalók foglalkoztatásában, következő célja pedig, hogy látássérült személyeket is foglalkoztatni tudjon. Ennek érdekében szeretnék megismerni látássérült személyek egyéni élményeit és véleményét a munkavállalással kapcsolatban. <br>
Szeretnék, ha egy csoportos beszélgetés keretein belül, megosztanák velük a munka világával kapcsolatos tapasztalataikat, elvárásaikat, esetleges nehézségeiket. <br> <br>
A beszélgetések országszerte több nagyvárosban, személyes részvételt igénylő fókuszcsoportok keretein belül lesznek megtartva, melyek helyszínei: Budapest, Pécs, Miskolc, Veszprém és Kecskemét. A csoportokra 18 és 55 év közötti látássérült személyek jelentkezését várjuk. <br>
Jelentkezzen bátran, akár van munkatapasztalata, akár nincs, akár vidéken, akár Budapesten él, szívesen fogadjuk jelentkezését! <br>
A csoportos beszélgetésekre beválogatott résztvevők garantált ajándékot, egy 5000 Ft értékű Media Markt vásárlási utalványt kapnak.<br><br>
Amennyiben felkeltettük érdeklődését és úgy érzi, hogy szívesen közreműködne egy olyan kutatásban, amelynek célja, hogy a látássérült személyek foglalkoztatási lehetőségei bővüljenek, kérjük, hogy az alábbi e-mail címre küldje el következő adatait: Név; Telefonszám!<br><br>
[veszprem@tarsadalomkutato.hu](mailto:veszprem@tarsadalomkutato.hu)<br><br>
Adatai megküldését követően a szervezők telefonon fogják felvenni Önnel a kapcsolatot, egyeztetik a részvételi feltételeket és informálják Önt a további részletekről (a fókuszcsoportok pontos időpontja, helyszíne, tudnivalók stb.). A szervezők mindenben szívesen segítenek, amennyiben bármilyen kérdése lenne a felkérés kapcsán, írjon bizalommal a megadott e-mail címre vagy a telefonos munkatársak megkeresésekor bátran kérdezzen!<br><br>
A jelentkezés természetesen önkéntes alapú, a megadott adatokat szigorúan bizalmasan kezeli a szervező, amelynek részleteit az alábbi [adatkezelési tájékoztatóban](https://tarsadalomkutato.hu/tarsadalomkutato-adatkezelesi-tajekoztato.pdf) olvashatják.

## 21 megváltozott munkaképességű ember állása szűnhet meg Pápán, a polgármester a városlakók összefogását kéri

A Főkefe rehabilitációs foglalkoztató a gyér megrendelések miatt bezárni kénytelen pápai telephelyét. Az itt foglalkoztatott, látásukban és mozgásukban korlátozott emberek nagyon nehéz helyzetbe kerülhetnek.

Dr. Áldozó Tamás polgármester videójában elmondta, az önkormányzat elengedi a társaság bérleti díját és egyéb módon is hajlandó segítséget nyújtani, de a cég telephelye csak akkor menekülhet meg, ha rendeléseket kap a társaság, ezért összefogásra buzdítja a városlakókat.

<iframe src="https://www.facebook.com/plugins/video.php?href=https%3A%2F%2Fwww.facebook.com%2Faldozotamaspapa%2Fvideos%2F655516405973350%2F&show_text=0&width=560" width="560" height="315" style="border:none;overflow:hidden" scrolling="no" frameborder="0" allowfullscreen="true" allow="autoplay; clipboard-write; encrypted-media; picture-in-picture; web-share" allowFullScreen="true"></iframe>

Forrás: [link](https://infopapa.hu/hirek/olvas/21-megvaltozott-munkakepessegu-ember-allasa-szunhet-meg-papan-a-polgarmester-a-varoslakok-osszefogasat-keri-2023-05-26-095730)
